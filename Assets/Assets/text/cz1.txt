Żarówka w kącie sali mrugała w rytmie muzyki.
W barze było pełno ludzi, część tańczyła, część jadła, wszyscy cieszyli się sobotnim popołudniem, odreagowując troski tygodnia. Niektórzy odreagowywali nawet chyba zbyt mocno.
- …No i widzisz, –  kontynuował opowieść siedzący obok Dobrego niewysoki człowieczek, zwany Januszkiem. Dobry miał zamiar słuchać go do momentu, w którym tamten będzie tak pijany, że przestanie gadać i zrobi coś śmiesznego. Według jego obliczeń powinno to nastąpić jakieś siedem piw, trzy kieliszki i cztery drinki temu, ale Januszek, o dziwo, nadal mówił, tylko nieco bełkotliwie – te gady przejęły władzę nad światem, dorwały się do stanowisk, no i tak już nami rządzą. Ale ogólnie strasznie dobrze się kamuflują i od czasu do czasu mają ludzkie odruchy.  
- Gdybyś nie mówił na serio, byłaby to może nawet trafna metafora. 
- Ty mi nadal nie wierzysz, a ja ich widziałem! – oburzony Januszek podskoczył na chybotliwym stołku barowym, przyciągając na chwilę spojrzenia siedzących wokół. – Widziałem!
- A wiesz w ogóle, jak wygląda gad? – spytał Dobry, dyskretnie zerkając w telefon, którego ekran uparcie nie chciał się rozjaśnić.
- Stary, ja przecież studiowałem biologię! W środku nocy opiszę gada, od ogona po skrzela! – Januszek ze znaczącą miną pociągnął z kufla.
Aż nie do wiary, że ludzie w czwartym tysiącleciu nadal wierzyli w takie historie. Dobremu zabrakło słów, więc tylko bezradnie spojrzał na wycierającą blat barmankę. Ta uśmiechnęła się ze zrozumieniem.
- Ja to mam na co dzień. Wczoraj jakaś dziewczyna chwaliła się, że jest gwiazdą rocka i codziennie podziwia swoje odbicie na monitorach studyjnych podczas nagrań nowej płyty. Później musiałam wyprosić gościa biegającego po sali i udającego, że lata, bo jest helikopterem bojowym. A na koniec dwóch pijanych gości przekonywało mnie, bym dała im jeszcze po jednym, a nie zamykała bar, bo Słońce jakoś słabo świeci, więc na pewno jeszcze nie jest rano.
- O, o, właśnie! – bełkotliwie zgodził się Januszek, usłyszawszy końcówkę. -  Słońce też na pewno zatruli, więc przestaje świecić.
- A Jowisz zaczął przez nich puszczać gazy! – zawołał otyły jegomość z pobliskiego stolika, wywołując powszechną wesołość. – Ej, Januszek, ciebie to już nic nie zdoła oświecić, nawet Słońce!
Stary stołek nie wytrzymał kolejnego podskoku oburzonego Januszka, który z głośnym beknięciem wylądował na podłodze z kuflem na głowie, wzbudzając nową salwę śmiechu.
I właśnie wtedy stłukły się wszystkie szyby.
Do środka zaczął się wdzierać mrok, ale taki jakiś… namacalny. 
Tak namacalny, że pochłonąwszy siedzących na najbliższej ławie, błyskawicznie, nim zdążyli choćby jęknąć, przemienił ich w blade, martwe cienie. Może nie do końca takie martwe – bo już po chwili cała czwórka wstała z podłogi, prezentując się w swoim zombim wydaniu.
Nie byliby tacy przerażający, gdyby nie ich oczy – nie było w nich już ani odrobiny światła.
- Wiecie, co jest najgorsze w teoriach spiskowych? – powiedział całkiem trzeźwo Januszek – Że czasem stają się prawdziwe.
