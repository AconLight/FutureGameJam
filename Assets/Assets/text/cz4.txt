W powietrzu było aż szaro od dymu, zdawało się, że cały pokój jest we mgle. Dym podrażniał łzawiące już oczy, drapał otwarte gardło, niemiłosiernie kręcił w nosie. Groził zniszczeniem cennych zapasów papieru toaletowego. Mimo to on śmiał się głośno i serdecznie, i palił papierosa za papierosem.
- Dziś można sobie pozwolić na papieroska, dziś jest co świętować! Alkohol nigdy na mnie nie działał, ale nikotyna… Niezależnie od tego, czy niszczy płuca, czy może skrzela, wzmaga moją euforię!
Zaraza rozprzestrzenia się coraz wolnej, a co najważniejsze – Sagittarius nie żyje! O ironio, doskonały strzelec został zastrzelony nad grobem swojej dawnej ukochanej. Pierwszy strzał snajpera trafił go w piętę, po drugim już na pewno nie żył, lecz rozgniewani Ziemianie i tak roznieśli jego ciało w akcie zemsty. Udało im się jednak zachować resztki zdrowego rozsądku i choć teraz hucznie świętują, nie zamierzają zbyt pochopnie opuszczać wieżowców. Niemniej ludzie uwierzyli, że rozbita po śmierci dowódcy armia cieni i zombie nie będzie tak śmiało atakować, że za jakiś czas będzie można wrócić do życia na zewnątrz, że bitwa została wygrana. Że nawet jeśli na świecie wciąż czai się ciemność, to wspólnie uda się ją pokonać.
- Jakie to zabawne, zabili pachoła i się cieszą! I nawet ty, Dobry, mimo całej przezorności, zaczynasz wychodzić ze swojej skorupy i cieszyć się razem z nimi. Wszyscy się śmieją – a przecież to dopiero początek!
Dlatego Januszek też się śmiał, mimo dymu. Śmiał się, kasłał, zapalał kolejnego papierosa i znowu się śmiał.
