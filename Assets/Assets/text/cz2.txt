- „Bez serc, bez ducha, to szkieletów ludy”… Najgorsi zbrodniarze, mordercy, zdrajcy, którzy po Wielkim Procesie nad Kawką za swe ogromne winy zostali skazani na wiecznie cierpienie. Część z nich próbowała ukryć się w Tokyo, część wybrała Berlin, niektórzy uciekli nawet do Ostatniejławki, ale mimo to wszyscy zostali wyśledzeni i wrzuceni do Czarnej Dziury – najnowocześniejszego, najbardziej wciągającego, międzyplanetarnego więzienia.  Z niewiadomych przyczyn udało im się wydostać i zaczęli szaleć na świecie w postaci cieni, przemykając niepostrzeżenie w mroku i zmieniając napotkanych ludzi w zombie. Ziemianie zauważyli jednak, że słudzy ciemności nie zbliżają się do drapaczy chmur w świecących neonach i że oni sami muszą być zamknięci w budynkach, aby ciemność ich nie zaraziła.
- Ciekawe, jak długo jeszcze będziemy tak siedzieć. Ja tak tęsknię za moją Grażynką! – pociągnął nosem Januszek, na chwilę zagłuszając radio.
- Nie martw się, na pewno dobrze się zabezpiecza. Najpierw zdezynfekowała całe mieszkanie, potem pozapalała wszystkie światła, a teraz spokojnie nadrabia seriale. Nic jej się nie stanie, daj posłuchać! – mruknął Dobry.
- …Cienie są szalone, nie wiadomo, co je gna. Ciemność im sprzyja i same niosą ciemność. Ich działanie nie jest jednak zupełnie chaotyczne, więc wydaje się, że ktoś im jednak dowodzi. Nasi informatorzy donoszą, że  jest to ponadprzeciętnie wysoki, blady, ubrany w czerń mężczyzna, noszący na nadgarstku kolorową plecionkę z rzemyków - najprawdopodobniej jeden z byłych skazanych. Rzadko atakuje osobiście, choć jest doskonałym strzelcem. Cienie i zombie wykonują bez szmeru każde polecenie tego człowieka, a jego imię wymawiają niemal z czcią. Brzmi ono…
- Sagittarius – powiedział Dobry równo ze spikerką, bezwiednie bawiąc się kolorowym rzemykiem. 
