- Było nas troje: Sagittarius, Pola i ja. Byliśmy zupełnie różni, ale łączyła nas przyjaźń i chęć zdobycia całego świata, choć każdy z nas, jak się okazało, wyobrażał to sobie inaczej. Razem dorastaliśmy, snując wielkie plany, zbierając pocztówki i pocieszając się, gdy los serwował nam prztyczki w nos.
Nawet nie zauważyliśmy, kiedy obaj zakochaliśmy się w Poli.
Była najbystrzejsza z całej trójki. Rzadko się śmiała, więc nieraz stawaliśmy na głowie, żeby tylko wywołać u niej cień uśmiechu. Pracowała jako menedżerka w banku, zaś w wolnym czasie plotła z kolorowych rzemyków różne małe arcydzieła, a później rozdawała je przyjaciołom i chorym, którymi się opiekowała jako wolontariuszka w szpitalu. Pewnego dnia zaraziła się od pacjenta groźnym wirusem, nie została trafnie zdiagnozowana i zmarła po kilku godzinach.
Sagittarius, usłyszawszy o tym, chwycił za broń i w ślepym szale napadł na ten szpital. Strzelał do lekarzy, pielęgniarek, pacjentów, do każdego, kto znalazł się na jego drodze. Nie okazał skruchy nawet wtedy, gdy usłyszał wyrok skazujący go na Czarną Dziurę. Krwawa, bezmyślna zemsta nie ukoiła jego bólu. 
A ja w ciągu tygodnia zostałem sam.
I wtedy właśnie postanowiłem, że nie pozwolę na więcej śmierci. Bo Pola nie po to chodziła do tego szpitala, żeby umrzeć, lecz żeby ratować, rozumiesz. Rozumiesz? Jej śmierć miałaby pozostać bezcelowa?
A teraz rusz się, Januszku, przejdź po korytarzu i każ ludziom pozapalać wszystkie światła. A ja spróbuję pomóc inżynierom z uruchomieniem kolejnego neonu… Najlepiej na tym wieżowcu obok cmentarza…
